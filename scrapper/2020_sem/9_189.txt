K-popissa Laitista kiehtoo sen visuaalisuus ja vahva kitsch-henki. Mitään ei oteta liian vakavasti, vaikka tuotannot ovat valtavia ja taustalla on vuosia kovaa työtä. Laitinen ei innostu “mies ja kitara -meiningistä”, vaan tykkää kun teosten eteen nähdään vaivaa.

– Nyt on ihanaa huomata, miten paljon enemmän aasialaisia ihmisiä ja kulttuuria näkyy valtavirtamediassa, vaikka se kiinnostus kohdistuukin etupäässä Koreaan ja Japaniin. Ohjelmassa on siis myös thai-poppia luvassa!

K-pop on maailmalla ja Suomessa suositumpaa kuin koskaan, ja siksi YleX:n oli korkea aika reagoida innokkaan fanikunnan toiveisiin. Papananaaman K-pop-show palvelee sekä alan vannoutuneita harrastajia että satunnaiskuulijoita.

– Haluan nauttia musiikista, mutta myös analysoida sitä. En ole ylifani ja huomaan, kun teoksessa on jotain ongelmallista tai kritisoitavaa. Haluan nostaa ongelmia esille ja keskustella niistä rakentavasti, Laitinen sanoo.

Asiallista pönötystä hän yrittää vältellä. Hauskuus on k-popissa tärkeää, ja siksi siitä ei voi puhua liian vakavasti.